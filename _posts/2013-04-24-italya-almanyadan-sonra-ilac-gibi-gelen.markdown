---
layout: post
title: italya, almanyadan sonra ilaç gibi gelen
date: '2013-04-24 13:22:00'
tags:
- italya
- italy
- pisa
- florence
---

Bulutların güneşe geçit vermediği, her şeyin alabildiğine muntazam, gıdanın işlenmiş halinin işlenmemiş halinden çok daha ucuza satıldığı bir diyarda haklı olarak sıkılınca bir haftasonunu güneşi bol olan, insanı insanımıza benzeyen, ancak mutfağının mutfağımızın kapısı bile olamayacağı başka bir diyarda geçirmek üzere yola çıktık.

Bu kadar tantana yapmaktansa altı harfle ülkenin adını, dört ve sekiz harf ile bulunduğumuz şehirlerin adlarını verip konuya doğrudan girebilirdim. Ama bu akşam çenem biraz düşük sayın takipçilerim. Hoş görün beni.

Pisa'ya Varış:

Akşamüzeri Lübeck Havalimanına varmak üzere Kiel'den ayrıldık. Lübeck'teki havalimanı, büyüklük itibariyle havalimanından çok otogarı andırıyordu. Yoğunluğun az olmasından dolayı uçağın vaktinde kalkmaması bir mucizeydi. Ancak öngörülen saatten 25 dakika erken varınca bir dumur yaşamadık değil. 

Şaka gibi bir fiyattan aldığımız bilet ile Ryanair uçağına bindik. (Git gel 25€)

Pisa'da kuleden başka bir bok olmaması, haftasonunun büyük bir kısmını komşu şehir olup çok daha fazla görmeye değer yapı içeren Floransa'da geçirmekte karar kılmamızın sebebiydi. İniş yaptıktan 25 dakika sonra Floransa'ya gitmek üzere harekete geçen, tek gidişi 5€ olan bir otobüse bindik. Almanya ile kıyaslayınca benzinin daha pahalı olmasına rağmen otobüs fiyatlarının daha insaflı olması dikkatimi çekti.

Floransa'ya Vardık (adam gibi gezmek için 2 gün yeter):

İtalya için çok da geç sayılmayan, kafası kıyak insanların ara sokaklarda şarkı söyleyip dans ederek sokaklarda yürüdüğü bir saatte (23) varmış bulunduk. Herhangi bir Alman şehri ile kıyaslandığı zaman spagetti gibi görünen Floransa sokakları aradığımız adresi bulmamıza yardımcı(!) oldu.

Yaz mevsimi haricinde, ortalık çok da kalabalık değilken küçük bir grupla gidilmesi durumunda, otel motel ayarlamayıp spontane bir şekilde arka sokaklardaki otellere yerleşilmesi, vardıktan sonraki adres bulma telaşını ortadan kaldıracaktır. Ancak yaptık bir hata, sokaklarda deli gibi dolandık gecenin bir vakti. Eğer ayarlayacak olursanız mutlaka google street view ile sokakları gezip her bir detayı aklınıza kazıyın. Özellikle miyopsanız tabelaların okunamaması çileden çıkarabiliyor.

Hostel ararken ucuz bir pansiyon bulup onda karar kılmıştık. Fiyatlar her ne kadar ucuz gözükse de, internetten rezervasyon yaparken görülen fiyatın üzerine 10€ gibi bir turizm (deli dumrul) vergisinin binmesi hiç hoş değil.

Esnafın da ayakta öptüğüne değinmeden edemeyeceğim. Sipariş edilen yiyecek sayısı masadaki kişi sayısından az, ve masadaki kişiler yemeği paylaşmaktan bahsediyorsa yemek bölünmüş halde geliyor ve bölme ücreti (dükkanın insafına bağlı olarak 1 ya da 2€) geçiriliyor hesaba.

İlk günün sabahı, kahvaltı yaptıktan sonra ücretsiz yürüyüş turuna katılmakta karar kılındı. Kahvaltı demişken, bu adamlar kruvasan ve espresso ile geçiştiriyor kahvaltıyı. Kahvaltılık olarak bulabildiğim en doyurucu şey, Türkiye'den aşina olduğumuz pastane dükkanlarının birinde bulduğum tavuklu sandviçti. Sabah sabah yedim onu, evet. 

Sabah saat 11'den öğleden sonra 16'ya kadar yürüyüş turu yapıldı. 
Santa Maria Novella Kilisesinin önünden başlayan tur, Duomo, Piazza della Signoria, Church of Santa Croce, Palazzo Medici-Riccardi, Palazzo Vecchio, Ponte Vecchio(Köprü) ve son olarak Palazzo Pitti'yi dolaştırıyor.

Ancak her taraf çingene kaynıyor, dikkat edin çantanıza ceplerinize. Sanatlı trafik levhalarına dikkat. 
Bir de pazar oluyor şehir içinde, bizdeki gözleme yapan teyzelerin benzerleri orada da var.

![317320_10151527952093503_532541315_n](/content/images/2017/11/317320_10151527952093503_532541315_n.jpg)

![936350_10151527952698503_1445625950_n](/content/images/2017/11/936350_10151527952698503_1445625950_n.jpg)

![407038_10151527961728503_649851045_n](/content/images/2017/11/407038_10151527961728503_649851045_n.jpg)

![531767_10151527950903503_1368638129_n](/content/images/2017/11/531767_10151527950903503_1368638129_n.jpg)

![375998_10151527950908503_42457843_n](/content/images/2017/11/375998_10151527950908503_42457843_n.jpg)

![32348_10151527951518503_187117491_n](/content/images/2017/11/32348_10151527951518503_187117491_n.jpg)

![163914_10151527952038503_133336393_n](/content/images/2017/11/163914_10151527952038503_133336393_n.jpg)

![603689_10151527951373503_1235992701_n](/content/images/2017/11/603689_10151527951373503_1235992701_n.jpg)

Aşırı bilgi yüklemesinden dolayı elimdeki fotoğrafların hangisi hangi mekana ait karıştırıyorum, dolayısıyla hepsini ortaya döküyorum.

Yürüyüş turundan sonra, kesinlikle ziyaret ettiğime değdi dediğim bir mekana gidildi. Tepedeki harika manzaralı meydan, Piazza Michelangelo. Günbatımı sırasında gidip, şehirdeki lambaların yavaş yavaş açılmasını mutlaka izleyin! Merkez istasyondan 13 numaralı otobüs ile gidilebiliyor, otobüs bileti 1,2€. Ancak kontrol falan olmuyor, raadolun. Ama olabilir de. Iso'ya abanılmış akşamüzeri ve akşam çekimleri hemen aşağıda:

![417892_10151527952928503_891419889_n](/content/images/2017/11/417892_10151527952928503_891419889_n.jpg)

![935136_10151527950878503_1190475882_n](/content/images/2017/11/935136_10151527950878503_1190475882_n.jpg)

Tekrar Pisa. Kuleye çıkmak, sokakları turlamak ve güzel evimiz Almanya'ya dönmek üzere:

Kule önünde poz veren insanları çektiğimden kulenın kendisini çekmemişim, zaten kulenin neye benzediğini herkes biliyor. Pisa'da kule ve dibindeki katedral dışında gerçekten bir bok yok.

Kulenin hikayesine değinelim: Kule hemen yanındaki katedrale çan kulesi olsun diye inşa edilmiş. Altındaki su kaynağından dolayı temeli bir miktar çökmüş ve yıllar içinde 5,5 derece eğilmiş. Kulenin tepesine çıkmak için 18€ ödeniliyor. Ancak manzara o kadar da müthiş değil. 

Geceyi havalimanında geçirmek imkansız. Zira saat 22:30 - 04:00 arasında kapalı oluyor. Havalimanına yürüyüş mesafesinde olan sokaklarda oteller ya da kiralık odalar aramakta fayda var. Havalimanından ileri gittikçe fiyatlar düşüyor, geceliği 15€'ya kahvaltısı interneti dahil bir odada 9 saat geçirmişliğimiz var. Odaları kiraya veren orta yaşlı bir çift ile pazarlık yaptık.

Yabancı dil bilmeyen İtalyanlarla vücut dilini bol bol kullanarak anlaşmak mümkün. Ancak onlar da bizim gibi anadilinde bağırarak konuşunca karşı tarafın anlayacağını zanneden insanlar. 

![21281_10151527953488503_779627218_n](/content/images/2017/11/21281_10151527953488503_779627218_n.jpg)

![378327_10151527952578503_640409006_n](/content/images/2017/11/378327_10151527952578503_640409006_n.jpg)

Unutmadan, oralara kadar gitmişken “Gelato” (italyan dondurması, bir maraş dondurması değil ama gideri var) yemeden dönmeyin. Floransa'da Duomo'ya varmadan iki sokak önce solda bi celato'cuda yemiştik. Pahalı mahalı ama yiyin işte, çok değişik çeşitleri var.
