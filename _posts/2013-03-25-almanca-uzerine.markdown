---
layout: post
title: almanca üzerine
date: '2013-03-25 14:16:00'
tags:
- german
- germany
- almanca
---

Bu dili bilincime ve altına bulaştırmaya başlayalı yaklaşık bir yıl oldu. Bire sağdan mı, yoksa soldan mı yaklaşıyor ondan emin değilim. Ancak emin olduğum bir şey var, ilk zamanlarda oldukça zor gelse de zamanla güzelleşiyor. Öte yandan halen garipsediğim yönleri yok değil. Mesela diğer dillerdeki gibi sadece özel isimlerin değil, her türlü ismin ilk harfinin büyük yazılmasına halen alışamadım.

Kulağa kaba gelmesi konusuna gelince: Sanki Portekizce'nin, Rusça'nın, Lehçe'nin tınısı daha güzel. Efervesan tablet gibi tınısı var alayının. 

“Hayır” demek için en etkili dildir Almanca. No, Non, Nyet… Hepsini bir araya getir, bir NEIN etmez. Küfürlerin ağız doldurması konusunda da başarılı buluyorum(Ama içerik olarak değil bak, bel hizasından aşağıya inememişler pek).

Ancak sevgi sözcüklerine gelince iş biraz garipleşiyor. Sevdiceğini telefona “Mäuschen” diye kaydeden birisini görünce hemen sözlüğe sarıldım ve ardından dumur oldum. İnsan sevdiğine Mäuschen der mi?

Yer yer ırkçı deyimler de içerebiliyor, mesela sahtekarlık yapmak anlamına gelen “türken” fiili. Misal manavdan aldığın kavun kelek çıktı, bunu gören ev arkadaşın sana “Olum seni Türklemişler lan!” diyor. Ayrıca bizdeki “Lan” burada da aynı anlama geliyor. Almanya Türkleri sayesinde birçok Türkçe kelime günlük yaşantıda yer almaya başlamış.

Gıda ile ilgili kelimeleri özellikle ilginç bulmuşumdur: 
Bildiğimiz karışık kuru meyvenin ve fındık-fıstığın ambalajlanıp “Studentenfutter"  adı altında marketlerde satılması. (Student: Öğrenci, Futter: Hayvan yemi) 

![tumblr_inline_mk8mqjFEfA1qz4rgp](/content/images/2017/11/tumblr_inline_mk8mqjFEfA1qz4rgp.jpg)

Ürün ambalajlarındaki besin değerleri ve içindekiler bilgilerine arada gözüm takılır, ve kelimeler her zaman olduğu gibi ilgimi çeker:
Mesela Glikoz yerine "Traubenzucker”, Protein yerine “Eiweiß” kullanılması. (Trauben: Üzüm, Zucker: şeker, Ei: Yumurta,  weiß: beyaz)

Entnehmen, abnehmen, unternehmen, übernehmen, zunehmen, annehmen, aufnehmen… Bütün bu sözcüklerin kökeni aynı olmasına rağmen farklı anlamlara sahip olması gerçekten korkunç. “Nehmen” fiili başlı başına onlarca farklı anlam içeriyor olması da cabası. 

Kelimelerin elastikiyeti konusunda İngilizceyi N'e katlarken Türkçeye yaklaşan (Türkçeye sağdan mı yaklaşıyor, yoksa soldan mı emin değilim) bir dil olması, zorda kalınan durumlarda kelime uydurarak komiklik yapmaya yol açabiliyor zaman zaman. 
Zum Beispiel: Geçtiğimiz dönem bodrumda eski kiracılardan kalma bir bisiklet buldum, ve onarıp kullanmaya karar verdim. Patlak olan lastiğini onarmak için ev arkadaşıma elinde fazladan yama olup olmadığını soracağım sırada bisiklet lastiğinin Almanca karşılığını unutarak “Fahrradschuh” (bisiklet ayakkabısı) demem. Kendisi halen hatırlayıp yarılıyor arada. O anda çok mantıklı gelmişti ama. :D 

“Warum?” (neden) sorusuna “Darum.” (bundan dolayı) diye cevap vermek mantıklı. Ancak Warum ile eş anlamlı olan “Wieso?” sorusuna “Dieso.” diye cevap verince yine yarılıyor insanlar. Warum'a Dürüm diye cevap da verilebilir aslında: 

![tumblr_inline_mk8mssy6131qz4rgp](/content/images/2017/11/tumblr_inline_mk8mssy6131qz4rgp.jpg)

Ben de döner'i “Döönaağ” diye telaffuz edenleri büyük bir zevkle düzeltiyorum tabi ki.

Bir de Almancı Türkçesi var ki, sormayın gitsin. Türkçe sözdizimi ve Almanca kelimelerden oluşan bir dil. Almanca fiilleri Türkçe çekim ekleri ile cümle içinde kullanmak da bu dilin en önemli özelliklerinden biridir. Bu gidişle bir 50 yıl sonra Yiddish gibi bir dil olabilir bence. Berberde duyulması muhtemel olan bir örnek cümle geliyor: “Önler bleib, aber arkalardan biraz kürz.” (bleiben: kalmak, kürzen: kısaltmak) 

Ne zaman konuşsam teyzeler “Terete spikeri” gibi konuştuğumu söylüyorlar zaten.